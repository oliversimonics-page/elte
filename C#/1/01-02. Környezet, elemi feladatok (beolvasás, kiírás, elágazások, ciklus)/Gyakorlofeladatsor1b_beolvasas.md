# Gyakorlófeladatsor1b_beolvasás

Írja meg a feladatok **specifikációját**, készítse el az **algoritmust**, majd **kód**olja a C# nyelven Visual Studio 2022 környezetben! A programot **teszt**elje többféle adattal!  
1. **Gondoljon egy pozitív egész számra** és olvassa be! Nem pozitív egész esetén jelezze a hibát és lépjen ki a programból. Helyes szám beolvasása után írja ki a beolvasott számot a képernyőre!
2. Számítsa ki a **kreditátlagot**! (Az átlag kiszámítása (∑i=1db jegyi * krediti)/30 – csak az elégtelennél jobb jegyek számítanak!) Olvassa be a jegyek és kreditek szorzatának összegét! Ez az érték csak pozitív lehet, rossz érték esetén jelezze a hibát és lépjen ki a programból. Helyes érték beolvasása után számolja ki a kreditátlagot és írja ki a képernyőre!
3. **Licitálás drágakőre**. A programban adott a licit alsó értéke, ennél kevesebbet nem lehet ajánlani. Olvassa be a licitet. Amennyiben a licit alsó értékénél kisebbet adott meg, akkor jelezze a hibát és lépjen ki, különben írja ki a beolvasott licit értéket!
4. **Munkavállalás**. Olvassa be annak az ár-intervallumnak az alsó és felső értékét, amelyben elvállal egy munkát. Jelezze, ha a felsőérték kisebb az alsónál és lépjen ki a programból, különben írja ki a képernyőre az ár-intervallumot!
5. Egy **testépítő versenyen** a 30 versenyző között, két jó barát is indul (két egész cseréje). A versenyzőket a pontozáshoz sorszámokkal azonosítják (1–30). Egyikük „szerencseszáma” éppen a másik indulási sorszáma – megegyeznek és cserélnek. Olvassuk be a két számot a billentyűzetről (ellenőrizzük), végezzük el a cserét, majd az eredményt írjuk ki a konzolablakba!
6. Mennyi pénzt költhet el **szórakozásra**? Elhatározza, hogy ha 5000 Ft-nál kevesebbet keres (készpénzt kap), akkor azt azonnal elkölti – ennél nagyobb összeg esetében azonban 5000Ft egész számú többszörösét a számlájára utalja és csak a maradékot költi el (maradékosztály).
7. **Felvételi pontszámok** kiszámítása. (A pontszámítás jelen esetben két középszintű érettségi százalékos eredményéből, pontduplázásból áll – nyelvvizsga nélkül.) Olvassa be a két tárgy százalékos eredményét. Azonnal jelezze, ha a beolvasott érték nem lehet vizsgaeredmény és lépjen ki a program. Jó értékek esetén számítsa ki a duplázott pontot és írja ki az eredményt! (OsszesPont=(Pont1+Pont2)*2)
8. Hány éves lesz **2050**-ben? Olvassa be az illető nevét és életkorát, az aktuális dátum ismert a programban (konstansként). Azonnal jelezze a hibát, ha az életkor nem reális és lépjen ki a programból. Helyes adatok esetén számítsa ki a 2050-ben várható életkort és írja ki a képernyőre!
9. **Reggeli hőmérséklet** értékelése, átszámítása Fahrenheit-re. [°F] = [°C] · 9/5 + 32 Olvassuk be a hőmérsékletet – a Földön eddig előfordult leghidegebb és legmelegebb hőmérsékletek a kódban adottak (–89 °C, 58 °C). Hibás beolvasás esetén jelezzük a hibát és lépjünk ki a programból. Helyes érték esetén adjuk meg és írjuk is ki, hogy fagypont alatti vagy feletti-e a hőmérséklet és számoljuk azt át Fahrenheitre!
10. **Huszonegyezés**. A játékot többen játszhatják, a cél az, hogy minél jobban megközelítse alulról a 21-et (ha 21-nél több, akkor nem nyerhet, befuccsolt) – a lapok értékei a rajta levő számok (7–10), az alsóé: 2, a felső: 3, a király: 4 és az ász: 11. Kezdetben a játékosok 2 lapot kapnak, amihez kérhetnek még. A kódban adott, hogy mennyi a kézben tartott 2 lap értéke. Olvassa be a kért lap értékét, ha nem létezik ilyen értékű lap, akkor jelezze a hibát és lépjen ki a programból! Helyes adat esetén írja ki az eredményt és azt is, ha befuccsolt!  
